---
title: A půjdeme
contentType: poetry
---

<section>

A půjdeme. A světlo z domů proline  
až skrze stromy k nám. A staneme  
tam, kde je nejsladčeji. V podzemním  
bludišti anebo v sklepním tanci  
klouzajících.  
A půjdeme. A tančit s psíkem olysalým  
či ptákem kálejícím.  
A půjdeme a zahoříme v krytých svícnech.  
Na hrobech, tam za mdlými skly. Za dveřmi  
za otčinou za humny za valy města.

Možná.  
Možná, že nepůjdeme.

Tam někdy rozplyne se hned  
co herec stárnoucí otevře prvně ústa  
bez nádechu.

Půjdeme odvalíme stečem  
za voskem stékajícím svahy  
Jen jednou smí se říci: Umřeme  
na okamžik na záblesk zářícího oka.

Copak? Copak se stalo? Snad ne strach?  
Snad neprcháte jinam?  
Je plamen pod chodidly příliš žhavý?

</section>
