---
title: Thombern
contentType: prose
---

_(Thomas Bernhard v pavilonu Hermann)_

_Jsou zvrstveny  
jako bychom si mohli dovolit  
zavřít více než dvě oči_

_Dveře poklapávají vichrem zvenčí  
nevyléčitelní  
pacienti s plicní chorobou  
podlézají rezavá oka v plotě  
a bloudí po areálu duševně chorých  
a naopak_

_Veverky pobíhají parkem  
s odhozenými kapesníky nemocných  
a jak se stmívá  
jak únavou všechno temní  
jsou z nich jen bílé skvrny  
a z bílých skvrn jen zlatoústé lišky  
s třpytivými chlupy na podbřišku  
v podpaží a na zádech_

_Bílé sestry zřízenci v bílých fracích  
Paul s ostatními raply zahnáni obušky  
zpátky do ústavu  
(Paul je v pavilonu Ludwig)  
Thomas se v mdlobách skácel již  
před pavilonem Ernst_

_je jaro  
brzy nashledanou  
na oslavě narozenin strýce Joachima_
