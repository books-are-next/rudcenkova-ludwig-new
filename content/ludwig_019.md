---
title: Teď
contentType: prose
---

_Nahmátnout ve tmě ňadro ještě teplé  
rukou ještě ne tak rozechvělou_

_Modrá s rusými vlasy smrt omdlévající  
prolitá svahy prolitá tmou po tvářích. Kudy?  
Kudy se vydat za ní  
a kudy od ní pryč_

_A tak hledáme jiné přeludy starců  
které nám otce nahradí  
zpomaleným gestem  
Jenomže oči. Jenomže smrt  
ta sedá na ramena odevšad_

_a komukoli. Slyšíš to strašné  
usedavé ticho? To se kdosi protahuje  
škvírou v dveřích: třeskutě touží tě obejmout._
