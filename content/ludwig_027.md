---
title: Elegie usmíření
contentType: prose
---

_Tak rozedrán se lámu do ticha  
jsou skla tu zakalena ve tvých dveřích  
v nichž se siluety mých gest  
procházejí stínem, rozdrobeny  
do jisker temně modrých i žlutých_

_Lámu se ale neodezním  
lámu se ale nesmyt z tvých řas  
se ještě pozachvěji  
nerozpráším se_

_Snad jsme se ani neviděli  
snad jsem tě omamnými stvoly neobehnal  
když jsem tě nejprv prorost chvatným kořenem  
snad zahanben tu nyní v tobě nerozkvétám  
něčím co jsem dříve nemoh slíbit_

_Sama se svlékáš do krbu kladeš své tělo  
jak šátek v rozloučení rozevlátý  
sami se najít sami se rozcházet  
nezměněni stále s marnou touhou na rtech  
stále odhodlaně nakročeni někam za sebe  
moci tak začít ještě jednou nic by se nezměnilo_

_Byla to jedna z mnoha cest  
jediným možným směrem_
