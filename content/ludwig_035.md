---
title: Žolík
contentType: prose
---

_Usaď se na tuto truhlu  
a zadrž dech._

_Uvnitř se převrací na hracích žetonech  
vykrvený žolík._

_Netučný vychroptělý  
pilkou si vyřezává v boku stěny  
křivé srdce. Přidušen,  
bez hlesu ze dna vycachtá kalužku krve._

_V noci tu vije ze svých muk  
jemně vyplétaný žalozpěv  
o mamutích norách._

_V ruletě sviští kulky  
a v komíně se udí šunka  
ze žolíčích prstů._
