---
title: Z města
contentType: prose
---

(Lucii N.)

Sevřeni  
mezi křídla špinavých ptáků  
a zvonění tramvají

A jen za tmy že vidíme  
po stropech míhat se  
světelné pruhy  
uroněné projíždějícími auty

Čím dál hlasitěji  
s lety  
pouštět tentýž menuet  
na pouti od vany k oknu

Že tu snad chybí zátočiny  
a pnutí plachet nemohoucích přistát  
pod vlivem vodních duchů

a šelesty listů  
na úzkých opuštěných cestách

Dívat se z vrcholu do údolí  
na blikající světlo:

dům s kuřími křídly  
který sem zalít  
z města  
nazobat se ticha
