---
title: Strašně líný Ludwig
contentType: poetry
---

<section>

Smrchule bledá se roztřásla nevděkem  
vzteká se že se po ní hnedle nevrhám  
černá je zbaběle točí se ke mně zády  
čeká snad že ji napadnu zezadu že ji zchlamstnu  
že ji sevřu nepustím rozmačkám znásilním  
že se jí zadrápnu do zad či do ňader

Ale kdo by se bál  
vždyť jsem již stár

Jen ať se otočí ať najde si jinocha jinačího  
Já lenoch dýmku v křesle si rozdmýchám  
kávu usrknu  
z lógru si vyvěstím pokojnou tichou smrt  
pokojnou nehybnou ženu na úklid  
mých nahlodaných kostí

</section>
