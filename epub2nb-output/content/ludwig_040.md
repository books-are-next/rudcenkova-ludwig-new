---
title: Jezero
contentType: poetry
---

<section>

## I

Jezero plné peří v něj dopadlo tvé  
tělo vzbouřilo vlny přelévají se labutě  
ven z kádí je tma nemocné ryby chodí  
okolo naříkají si na sucho a ty nejdeš  
nemůžeš se vynořit zůstalas u dna  
dusíš se

</section>


<section>

## II

Rty máš zelené studíš dýcháš  
nedýcháš ležíš spíš utišíš  
svůj vzlyk není to snadné mezi tolika  
lidmi sama zářit tak temně tak  
nejasně svůdná tak neútulně mrtvá

</section>

<section>

## III

Skrz prosklené tabule dveří je to tvůj stín tvá loď  
tvůj koráb obrácená střecha letohrádku  
a mé vousy říční korály mořské perly chvějící se zuby  
lesk stříbra jen v mžiku jen v jediném pohybu  
nelze se přiblížit nelze promluvit nelze se bát  
(otvírám sešit píšu o tobě)  
Prosím napij se dnes prvně vína  
uroň kapku krve poprvé dnes pro mne  
na hlavě ti sedí havran a jeho prosté sdělení  
: otvírá zobák …  zívá …  usíná

</section>
