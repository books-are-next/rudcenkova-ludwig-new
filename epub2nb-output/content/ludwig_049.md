---
title: Jsi černá
contentType: poetry
---

<section>

Jsi černá v hrdle spolklý stín  
jsi voda v řece rozpáleným tělům  
máš sedmero proměn  
sedmero podob které mě omračují  
a další které mě vymykají z klidu  
jsem uvnitř tebe  
jsi věž  
dobře krytá  
pěšcem  
jsi  
kobylka  
uvázaná škemrající bělostná a plachá  
jsi studna do které klesá můj  
oněmělý džber hlouběji do temných  
ztichlých stěn jsi vysoký nejvyšší tón  
který znehybňuje zaslechnut  
při pohybu moře  
jsi vznešený a hrdý kocour  
ověnčený zlatem tvá lesklá  
srst královno  
tvé peří ve vějíři v čapci  
diamanty vsazené rubíny a drtě tvých  
očí ve voze kterým se ženeš ode mě  
anebo mně vstříc  
prosím tě nech se uzamknout  
nech se spoutat jsem ze stříbrných  
nití motouz vábivý a chtivý  
tvého dechu  
chci už jen u tebe dlít a skrz tebe  
barevnou tabulí skla dívat se  
do zahrad živelných fontán  
jak pějí: „jsi černá“  
jako kůže jako kůra stromů  
prosím tě vrať se ke mně vrať  
kdo už jiný by ti měl  
zpívat: „ty temná“  
ty rytme a noci a  
všechno co mě obklopuje  
stěno mého domu  
ležím uvnitř tebe  
vzývám co bylo  
co se prosáklo skrz zem  
zasyklo shořelo a my  
proč už nejsme spolu!

</section>
