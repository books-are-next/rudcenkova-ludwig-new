---
title: Se studem
contentType: poetry
---

<section>

V tmavé zásuvce  
v ohybech rozlámané  
verše studenta

Vyšla jsem do tmy pršelo

     _„teď klečím a hlavu bořím do sněhu  
     kde vůně Tvých vlasů  
     stvořila pro mě poslední  
     noc“_

Jak déšť dopadá  
             napadá mě  
jestliže tě odteď uvidím  
odcházet se studem  
který jsi kdysi odhalil  
v milostných básních  
matce  
naleznu tak klid

      _„a bude-li mi odpuštěno  
     pak jak sám sobě odpustím“_

Nebude mi více třeba  
hledat ho vně sebe

     v hloupém chichotání  
     proudů horkých nocí  
     v objetí cizích paží  
     podobně pevných to ano  
     podobně načichlých tabákem  
     podobně zarostlých v tváři

ale nikdy takových

otče

</section>
